<!DOCTYPE html>
<html lang="cs">
<head><meta charset="UTF-8"><meta name="viewport" content="width=device-width, initial-scale=1.0">
<title>Švédsko – Příroda</title>
<link rel="stylesheet" href="style.css"></head>
<body>
<header><h1>Švédsko – Příroda</h1></header>
<nav>
    <a href="index.html">Domů</a>
    <a href="norsko.html">Norsko</a>
    <a href="svedsko.html">Švédsko</a>
    <a href="dansko.html">Dánsko</a>
    <a href="finsko.html">Finsko</a>
  </nav>
  <header>Příroda</header>
<main>
<p>Je až neuvěřitelné, kolika přírodními skvosty může oplývat jedna jediná země. Švédsko má všechno, co si milovník přírody může přát: od vysokohorských hřebenů a pěnících horských řek s burácejícími vodopády přes rozlehlé divoké pláně arktické tundry v severošvédském Laponsku až po prosluněné nekonečné pláže a půvabně zvlněnou krajinu v jižním Švédsku, to vše propojené mohutným 700 km dlouhým horským masivem. V těsné symbióze s přírodou žijí dokonce i velká města jako např. Stockholm, rozkládající se na 15 ostrovech, nebo třeba i průmyslové Malmö, protkané bezpočtem zahrad, parků a vodních kanálů.</p>
<p>Švédsko se také pyšní poslední evropskou divočinou, která se na starém kontinentu dochovala. Najdete ji v Laponsku, které pokrývá zhruba severní třetinu země. V této oblasti se nachází mimo jiné čtyři překrásné národní parky, které patří k posledním územím nedotčeným civilizací: národní parky Muddus a Stora Sjöfallet jsou známé především díky starobylým pralesům. Divoký horský park Sarek s více než stovkou ledovců a na něj navazující Padjelanta, která se rozkládá na pusté náhorní plošině kolem jezer Vásstenjávrre a Virihávrre, jsou zároveň rozlohou největší národní parky Švédska.</p>
</main>
<footer><p>© 2025 Skandinávie – Svedsko</p></footer>
</body></html>